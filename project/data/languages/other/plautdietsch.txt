1Dit es daut Buak von de Jeschicht von Jesus Christus, dee von David staumd, dee von Abraham staumd. 
2Abraham wia Isaak sien Voda, Isaak Jakob siena, un Jakob wia Voda äwa Juda un siene Breeda.  3Juda haud derch Tamar Perez un Serach. Perez wia Voda äwa Hezron un Hezron äwa Ram.   4Ram  wia Voda äwa Aminadab, Aminadab äwa Nachschon, un Nachschon äwa Salmon. 5Salmon haud von Rahab dän Boas, un Boas haud Obed von Rut, un Obed wia Voda äwa Isai.  6Isai wia Kjennich David sien Voda. Un David haud von Uria siene Fru dän Salomo.  7Salomo wia Voda äwa Rehabeam, Rehabeam äwa Abija un Abija äwa Asa.   8Asa  wia Voda äwa Joschafat, Joschafat äwa Joram, un Joram äwa Usija. 9Usija wia Voda äwa Jotam, Jotam äwa Ahas, un Ahas äwa Hiskia. 10Hiskia wia Voda äwa Manasse, Manasse äwa Amon  un Amon  äwa Josia. 11Josia wia dan Voda äwa Jojachin un siene Breeda aus see no Babel wajchjefieet worden.  12Un aus see ieescht no Babel jebrocht wieren, kjrieech Jojachin dän Schealtiel  un Schealtiel  dän Serubabel.  13Serubabel wia Voda äwa Abihud, Abihud äwa Eljakim, un Eljakim äwa Asor. 14Asor wia Voda äwa Zadok, Zadok äwa Achim, un Achim äwa Eliud. 15Eliud wia Voda äwa Eleasar, Eleasar äwa Matan, un Matan äwa Jakob. 16Jakob wia Voda äwa Josef, Maria äaren Maun, von dee Jesus jebuaren wort, dee doa Christus heeten deit. 
17Von Abraham bat David sent aules toop 14 Jennerazionen. Un von David bat see no Babel vebaunt worden, sent noch emol 14 Jennerazionen. Un von de Vebaununk bat Christus kjeem, sent wada 14 Jennerazionen.18Jesus Christus  siene Jeburt passieed soo aus dit: Aus siene Mutta Maria dän Josef aunvetrut wia, worden see en, ea hee ar no Hus hold, daut see aul vom Heiljen Jeist schwanga wia.  19Josef, äa Maun, wia fromm un wull ar nich toschaund brinjen, soo plond hee sikj em stellen von ar loostosajen. 20Oba aus hee dit jeplont haud, seet, dan kjeem dän Harn sien Enjel no am em Droom un säd: Josef, du David sien Sän, schu die nich doafäa, diene Fru Maria no die to nämen, wiels daut, waut see en sikj drajcht, es vom Heiljen Jeist. 21Un see woat eenen Sän to Welt brinjen, dän saust du Jesus nanen, wiels hee woat sien Volkj von äare Sinden raden.  22Daut es aula doawäajen soo romjekomen, daut daut soo wort aus de Har derch dän Profeet jesajcht haud, dee doa säd: 23“Kjikjt emol! Eene Mejal woat schwanga sennen
un woat een Sän to Welt brinjen.
Dän woaren see Immanuel nanen”,
daut meent: Gott met ons. 24Aus Josef vom Schlop oppwuak, deed hee waut dän Harn sien Enjel am befolen haud, un neem Maria met no Hus aus siene Fru. 25Hee haud oba kjeen Jeschlajchtsvekjia met ar, bat see äa ieeschten Sän to Welt jebrocht haud. Un hee jeef am dän Nomen Jesus.1Aus Jesus en Kjennich Herodes siene Tiet, en Betlehem en Judäa jebuaren wia, seet, dan kjeemen Stiernforscha utem Oosten no Jerusalem un fruagen:  2Wua es de niejebuarna Kjennich von de Juden? Wie haben em Oosten sienen Stiern jeseenen un sent jekomen am auntobäden.  3Aus Kjennich Herodes daut hieed, vefieed hee sikj, un gaunz Jerusalem met am. 4Dan leet hee aule Huagepriestasch un Schreftjelieede em Volkj toopkomen, om to forschen, wua Christus sull jebuaren woaren. 5Un see säden: En Betlehem en Judäa; wiels daut es waut de Profeet jeschräwen haft: 6“Oba du Betlehem em judischen Launt,
du best goanich daut kjlanste mank Juda äare aunjestalde;
wiels von die saul de Leida komen,
dee äwa mien Volkj Israel woat Har sennen.”
7Dan roopt Herodes sikj de Stiernforscha heemlich, om von an uttofinjen, jrod wanea de Stiern wia verendach jekomen. 8Hee schekjt an no Betlehem un säd: Got un sieekjt bat jie daut Kjint finjen woaren, un wan jie daut jefungen haben, dan komt un sajcht mie, daut ekj uk komen kaun daut auntobäden. 9Aus see dän Kjennich jehieet hauden, jinjen see han, un werkjlich, de Stiern, dän see em Oosten jeseenen hauden, trock wada ver an, bat dee kjeem un äwa dän Plauz stunt, wua daut Kjint wia. 10Aus see dän Stiern sagen, freiden see sikj sea. 11Aus see em Hus nenn jinjen, fungen see daut Kjint met siene Mutta, Maria, un schmeeten sikj ver am dol un bäden am aun. Un aus see äare Reistauschen opjemoakt hauden, schonken see am Golt, Weiruak un Mirren.  12Un wiels Gott an em Droom jewoarnt haud, nich trigj no Herodes to gonen, jinjen see opp eenen aundren Wajch no Hus.13Un aus see opp däm Trigjwajch wieren, kjeem dän Harn sien Enjel no Josef em Droom un säd to am: Sto opp, nemm daut Kjint un siene Mutta, un flicht no Ägipten, un bliew doa bat ekj die sajen woa. Wiels Herodes haft em Plon daut Kjint to sieekjen un daut omtobrinjen. 14Un aus hee oppstunt, neem hee daut junge Kjint un siene Mutta un läd de Nacht loos no Ägipten, 15un bleef doa bat Herodes doot wia, daut sikj erfellen wudd waut de Har derch dän Profeet jesajcht haud: “Ut Ägipten hab ekj mienen Sän jeroopt.” 16Aus Herodes daut enwort, daut de Stiernforscha am aunjeschmäat hauden, wia hee schrakjlich doll, un befool daut en Betlehem un en de gaunze Omjäajent aule kjliene Kjinja, twee Joa oolt un doarunja, sullen dootjemoakt woaren. Wiels, soo aus de Stiernforscha jesajcht hauden, hauden see dän Stiern twee Joa trigj jeseenen. 17Dan wort daut, soo aus de Profeet Jeremia jesajcht haud: 18“En Rama es een grootet Jeschrie
von hielen, kloagen un truaren to hieren;
Rahel hielt äwa äare Kjinja
un well sikj nich treesten loten,
wiels dee aula wajch sent.” 
Jesus – de Nazarena
19Oba aus Herodes ieescht doot wia, seet, dan kjeem dän Harn sien Enjel em Droom no Josef en Ägipten 20un säd: Sto opp un nemm daut Kjint un siene Mutta un trakj trigj no Israel, wiels dee, dee daut Kjint dootmoaken wullen, sent jestorwen.  21Dan stunt hee opp un neem daut Kjint un siene Mutta un kjeem trigj no Israel. 22Oba aus hee hieed daut Archelaus en sien Voda Herodes siene Städ Kjennich äwa Judäa wia, fercht hee sikj doahan to gonen. Dan befool Gott am em Droom en Galiläa nenn to gonen. 23Un hee kjeem un wond en de Staut dee Nazaret heeten deed, soo daut sikj erfellen wudd waut de Profeet jesajcht haud: Hee saul Nazarena heeten. 1En dee Tiet kjeem Johanes de Deepa un prädijd en Judäa en de Wiltnis un säd: 
2Kjieet om, daut Himmelrikj es dicht bie!  3Dit es dee von däm de Profeet Jesaja jesajcht haft 
“Eene Stemm roopt en de Wiltnis:
Moakt een Wajch reed fa onsen Harn,
moakt fa am eenen jlikjen Stich.” 
4Johanes oba haud een Kjleet von Kameelenhoa jemoakt, un hee druach dee met een Ladagort om de Lint, un äten deed hee Graushoppa un willen Honnich.  5Un de Menschen von Jerusalem un gaunz Judäa un de Jordan Jäajenden kjeemen no am, 6bekjanden äare Sinden un leeten sikj von am em Jordan deepen.7Oba aus hee sach, daut väl Farisäa un Saduzäa kjeemen sikj von am deepen to loten, säd hee to an: Jie Schlangenbroodsel! Wäa haft junt jesajcht daut jie daut komende Jerecht utem Wäaj komen kjennen?  8Bewiest met jun Läwen, daut jie junt oppjemoakt haben, 9un denkjt nich, daut jie bie junt selfst sajen kjennen: Abraham es ons Voda. Ekj saj junt: Gott kaun Abraham ut dise Steena Kjinja schaufen.  10De Akjs licht de Beem aun de Wartel reed, un jieda Boom, dee nich goode Frucht drajcht, woat aufjehakt un em Fia jeschmäten. 11Ekj deep junt met Wota daut jie omkjieren. Oba dee waut no mie kjemt es stoakja aus ekj, däm ekj nich wieet sie de Schoo to droagen. Dee woat junt met dän Heiljen Jeist un met Fia deepen.  12Hee haft siene Schmietscheffel en de Haunt, un woat de Draschflua rein moaken, un dän Weit em Spikja brinjen. Oba daut Sprie woat hee em Fia schmieten, daut nich uttomoaken jeit. 13Dan kjeem Jesus von Galiläa no Johanes, om sikj von am em Jordan deepen to loten. 14Johanes oba proowd am doavon auftoräden un säd: Ekj sull mie von die deepen loten, un du kjemst no mie?  15Jesus oba auntwuad am: Doo daut mau, wiels doamet doo wie waut Gott siene Jerajchtichkjeit velangt. Dan leet hee daut too. 16Un sooboolt aus Jesus jedeept wia, kjeem hee utem Wota rut, un dan muak sikj de Himmel äwa am op,  un hee sach Gott sien Jeist, soo aus eene Duw rauf komen un sikj opp am saten.  17Un eene Stemm vom Himmel säd: Dit es mien leewa Sän, met däm ekj sea tofräd sie. 1Dan wort Jesus vom Jeist en de Wiltnis nenn jebrocht, om doa vom beesen Fient vesocht to woaren.  2Un aus hee 40 Doag, Dach un Nacht jefaust haud, hungad am.  3Dan kjeem de Vesieekja un säd to am: Wan du Gott sienen Sän best, dan jebeed dise Steena, daut dee Broot woaren.  4Jesus oba auntwuad: Daut steit jeschräwen: “De Mensch läft nich bloos von Broot, oba von aule Wieed, dee Gott jerät haft.” 
5Dan neem de beesa Fient am en de heilje Staut nenn un stald am opp dän Tempelspetz 6un säd to am: Wan du Gott sien Sän best, dan sprinj rauf, wiels daut steit jeschräwen:
“Hee woat siene Enjel Befäl äwa die jäwen,
un dee woaren die opp de Henj droagen,
daut du die nich de Feet aun eenen Steen steeten woascht.” 
7Jesus säd to am: Daut steit uk jeschräwen: “Du saust Gott dienen Harn nich vesieekjen.” 
8Dan neem de Soton am wada met sikj opp een huagen Boajch nopp, un wees am aule Kjennichsrikjs un äare Pracht opp de Ieed 9un säd to am: Dit woa ekj die aula jäwen, wan du die ver mie bieejen un mie aunbäden woascht.  10Dan säd Jesus to am: Wajch met die, Soton! Wiels daut steit jeschräwen: “Du saust Gott, dienen Harn, aunbäden un eensich am deenen.”  11Dan veleet de beesa Fient am un de Enjel kjeemen un deenden am. 12Aus Jesus hieed, daut Johanes faustjenomen wia, trock hee no Galiläa.  13Hee veleet Nazaret, kjeem un wond en Kapernaum, daut en de Sebulon un Naftali Jäajent aum Mäa licht, 14daut et sikj erfellen wudd, waut de Profeet Jesaja jesajcht haud: 
15“Daut Launt Sebulon un daut Launt Naftali,
dee aum Mäa ligjen, aun de aundre Sied vom Jordan,
daut gottloose Galiläa,
16daut Volkj, daut em diestren saut,
haft een grootet Licht jeseenen;
un äwa dee, dee em diestren wonden,
es een Licht oppjegonen.” 
17Von dee Tiet aun funk Jesus aun to prädjen un to sajen: Kjieet om, wiels daut Himmelrikj es dicht bie. 18Aus Jesus aum galiläischen Mäa jinkj, sach hee twee Breeda, Simon, dee Petrus jenant wort, un sien Brooda Andreas, dee daut Nat en daut Mäa schmeeten. Daut wieren Fescha. 19Un hee säd to an: Folcht mie no, un ekj woa Menschenfescha von junt moaken!  20Un see veleeten soofuaz äa Nat un jinjen met am met.  21Un aus see von doa wieda jinjen, sach hee noch twee Breeda, Jakobus un Johanes, met äaren Voda Zebedäus toop en een Boot äare Nats flekjen, un roopt an. 22Dee veleeten soofuaz daut Boot uk äaren Voda, un jinjen met am met.23Un Jesus jinkj derch gaunz Galiläa un lieed en äare Judenschoolen un prädijd daut Evangelium vom Rikj un heeld jieda Krankheit un Liedenschoft em Volkj. 24Un hee wort doaderch en gaunz Sierien beriemt, un see brochten aul äare kranke no am, dee von veschiedne Liedenschoften jekjwält worden, dee waut vom Soton besäten wieren, dee waut Aunstoot hauden un de Jelämde, un hee muak dee aula jesunt.  25Un von Galiläa un de Tieen Städa, von Jerusalem un Judäa, un von hinja däm Jordan kjeem am väl Volkj hinjaraun.
1Aus Jesus aul dee Menschen sach, jinkj hee opp däm Boajch nopp un sad sikj dol. Un siene Jinja saumelden sikj om am. 2Un hee funk aun an to lieren un säd:
Wäa sikj freien doaf (De Seelichpriesungen)
3Seelich sent dee, dee em Jeist oam sent; wiels an jehieet daut Himmelrikj.  4Seelich sent dee, dee truarich sent; wiels an saul jetreest woaren.  5Seelich sent dee, dee saunftmootich sent; wiels dee sellen de Welt oawen.  6Seelich sent dee, dee een Hunga un Darscht no Jerajchtichkjeit haben; wiels dee sellen saut woaren.  7Seelich sent dee, dee met aundre Metleet haben; met dee woat Gott Metleet haben.  8Seelich sent dee, dee een reinet Hoat haben; wiels dee sellen Gott seenen.  9Seelich sent dee, dee doa Fräd moaken; dee woaren Gott siene Kjinja heeten.  10Seelich sent dee, dee om Jerajchtichkjeits wellen vefolcht woaren; wiels daut Himmelrikj es äat.  11Seelich sent jie, wan de Menschen om mient haulwen äwa junt schellen, junt vefoljen, un junt aulahaunt schlajchtet noräden, wan daut nich soo es.  12Freit junt un siet hechst froo; daut woat junt em Himmel goot beloont woaren. Wiels jrod soo haben see de Profeeten vefolcht, dee ver junt wieren. 
13Jie sent daut Solt oppe Ieed. Wan oba daut Solt dän Jeschmak velist, wäa kaun daut wada soltich moaken? Daut es dan to nuscht to brucken. Jie kjennen daut bloos noch utschedden un von de Menschen veklunjen loten. 
14Jie sent daut Licht fa dise Welt. Daut es ommäajlich eene Staut to vestäakjen, dee opp däm Boajch licht.  15Kjeen Mensch stekjt eene Laump aun un bestelpt dee dan unja eenen Ama. Dee woat doch opp eenen Laumpenhoola jestalt, daut doa fa aulem em Hus Licht es.  16Soo lot uk jun Licht ver de Menschen schienen, daut see june goode Woakjen seenen un jun Voda em Himmel doafäa lowen. 
Gott sienen Wellen em Jesaz sea iernst nämen
17Denkjt nich daut ekj jekomen sie Moses sien Jesaz, un daut waut de Profeeten jelieet haben, to nuscht to moaken. Ekj sie nich jekomen daut äwatsied to brinjen, oba to erfellen.  18Velot junt doaropp, soolang aus Himmel un Ieed stonen, woat nich de kjlansta Buakstow ooda Punkt vom Jesaz jestrikjt woaren, bat daut aula erfelt es.  19Wan irjentwäa daut kjlanste Jeboot opphäft un de Menschen soo lieet, dee woat em Himmelrikj aus de jerinjsta to stonen komen. Wäa de Jebooten oba helt un lieet, woat groot sennen em Himmelrikj. 
20Wiels dit saj ekj junt: Wan june Jerajchtichkjeit nich woat bäta sennen aus de Schreftjelieede un Farisäa äare, woa jie niemols en daut Himmelrikj komen. 
21Jie haben jehieet daut to dee en de oole Tiet jesajcht wia: “Du saust nich dootmoaken”; wäa oba doch dootmoakt, woat ver Jerecht komen.  22Ekj oba saj junt: Wäa sikj met sienen Brooda doll es,  es aul schuldich ver daut Jerecht to komen. Un wäa to sienen Brooda sajcht: Du dauchst nuscht! saul ver däm Rot jestalt woaren. Wäa to sienen Brooda sajcht: Du Dommkopp! es en Jefoa en daut Halenfia to komen.  23Wan du nom Aultoa jeist diene Gow to opfren un die doa biefelt, daut dien Brooda waut jäajen die haft, 24dan lot diene Gow doa ver däm Aultoa ligjen un go un moak ieescht Fräd met dienen Brooda, un dan go un brinj diene Gow.  25See daut du met dienen Jäajna noch schwind opp däm Wajch nom Jerecht opp däm reinen kjemst, daut dee die nich dän Rechta äwajeft, un de Rechta die dan aum Wajchta utleewat, un dee die dan enstoppen lat.  26Ekj saj die woarhauftich: Doa kjemst du nich rut, bat du daut latste Zent betolt hast.
27Jie haben jehieet, daut doa to dee en de oole Tiet jesajcht wia: “Du saust de Ehe nich bräakjen.”  28Ekj oba saj junt: Wäa een Frumensch doaropp aunkjikjt, daut hee ar haben mucht, haft bie sikj em Hoat aul met ar de Ehe jebroaken.  29Wan dien rajchtet Uag die veuasoakt to sindjen, dan riet daut ut un schmiet daut wajch. Daut es bäta wan du een Poat vom Kjarpa velist, aus wan dien gaunza Kjarpa en de Hal jeschmäten woat.  30Wan diene rajchte Haunt die veuasoakt toom sindjen, dan hak dee auf un schmiet dee wajch. Daut es väl bäta fa die, wan du een Jlett velist, aus wan dien gaunza Kjarpa en de Hal jeschmäten woat.
31Doa wia uk jesajcht: “Wäa sikj von siene Fru scheeden deit, saul ar een Entlotungsschien utschriewen.”  32Oba ekj saj junt: Daut wäaemma sikj von siene Fru scheeden deit, buta wäajen Ehebruch, dee veuasoakt, daut see eene Ehebräakjarin woat; un wäa sikj ar friet, brakjt uk de Ehe. 
33Dan hab jie uk jehieet, daut to oole Tiet jesajcht wia: “Du saust nich faulsch schwieren; oba daut ver Gott hoolen waut du jeschwuaren hast.”  34Oba ekj saj junt: Doot äwahaupt nich schwieren, nich biem Himmel, wiels daut es Gott sien Troon;  35uk nich bie de Ieed, wiels daut es siene Footbenkj; ooda bie Jerusalem, wiels daut es dän grooten Kjennich siene Staut.  36Du saust uk nich bie dien ieejnen Kopp schwieren, wiels du kaust nich emol eene Hoa witt ooda schwoat moaken. 37Lot jun jo, jo sennen, un jun nä, nä sennen. Waut jie doaräwa gonen, kjemt vom beesen.  
38Jie haben uk jehieet, daut doa jesajcht wia: “Een Uag fa een Uag, un eene Tän fa eene Tän.”  39Oba ekj saj junt, doot äwahaupt nich Rach eewen, wan junt wäa orrajcht deit; leewa, wan die wäa opp de rajchte Bak schleit, dan hool am de linkje uk han.  40Un wan die wäa ver Jerecht nemt un dien Rock velangt, dan jeff am uk dien Äwarock.  41Un wan wäa velangt eene Miel met am to gonen, dan go twee Miel met am. 42Wan die wäa om waut prachat, dan jeff am daut, un saj dän nich auf, dee sikj von die waut lieen well.
43Jie haben jehieet, daut doa jesajcht es: “Du saust dienen Noba goot sennen” un to dienen Fient schlajcht sennen.  44Oba ekj saj junt: Siet june Fiend goot, un säajent dee, dee junt flieekjen; doot goots fa dee, dee schlajcht to junt sent; bät fa dee, dee junt beleidjen un vefoljen,  45soo daut jie jun Voda em Himmel siene Kjinja kjennen sennen, wiels hee lat siene Sonn oppgonen äwa de goode un schlajchte, un lat daut räajnen äwa jerajchte un ojjerajchte.  46Wan jie dee goot sent, dee junt goot sent, woo kjenn jie met eenen Loon räakjnen, wiels daut doonen soogoa de Takskollakjta. 47Un wan jie bloos june Frind frintlich bejreessen, waut doo jie mea aus aundre? Daut doonen soogoa de Takskollakjta. 48Oba jie motten volkomen sennen, jrod soo aus jun Voda em Himmel volkomen es.