1Ito ang talaan ng mga ninuno ni Hesus, ang Mesias na mula sa angkan ni David na mula sa lahi ni Abraham:
2Si Abraham ang ama ni Isaac,
si Isaac ang ama ni Jacob,
at si Jacob ang ama ni Juda at ng kanyang mga kapatid,
3si Juda ang ama nina Perez at Zera, at sila ay mga anak niya kay Tamar,
si Perez ang ama ni Hezron,
si Hezron ang ama ni Ram,
4si Ram ang ama ni Aminadab,
si Aminadab ang ama ni Naason,
si Naason ang ama ni Salmon,
5si Salmon ang ama ni Boaz, at si Rahab ang kanyang ina,
si Boaz ang ama ni Obed, at si Ruth ang kanyang ina,
si Obed ang ama ni Jesse,
6at si Jesse ang ama ni Haring David.
Si David ang ama ni Solomon (ang kanyang ina ay si Batsheba na dating asawa ni Urias),
7si Solomon ang ama ni Rehoboam,
si Rehoboam ang ama ni Abias,
si Abias ang ama ni Asa.
8Si Asa ang ama ni Jehoshafat,
si Jehoshafat ang ama ni Jehoram,
si Jehoram ang ama ni Uzias,
9si Uzias ang ama ni Jotam,
si Jotam ang ama ni Ahaz,
si Ahaz ang ama ni Ezequias,
10si Ezequias ang ama ni Manases,
si Manases ang ama ni Amon,
si Amon ang ama ni Josias,
11si Josias ang ama ni Jeconias at ng kanyang mga kapatid; silaʼy ipinanganak noong panahong binihag at dinala sa Babilonia ang mga taga-Juda.
12Matapos silang dalhin sa Babilonia bilang bihag:
Si Jeconias ang ama ni Salatiel,
si Salatiel ang ama ni Zerubabel,
13at si Zerubabel ang ama ni Abiud,
si Abiud ang ama ni Eliakim,
si Eliakim ang ama ni Azor,
14at si Azor ang ama ni Sadoc,
si Sadoc ang ama ni Akim,
si Akim ang ama ni Elihud,
15at si Elihud ang ama ni Eleazar,
si Eleazar ang ama ni Matan,
si Matan ang ama ni Jacob,
16at si Jacob ang ama ni Jose na ang asawaʼy si Maria. Si Maria ang ina ni Hesus na tinatawag na Mesias.
17Kaya may labing-apat na henerasyon mula kay Abraham hanggang kay David, at labing-apat na henerasyon din mula kay David hanggang sa pagkabihag sa Babilonia, at labing-apat na henerasyon mula sa pagkabihag hanggang sa Mesias.
Ang Kapanganakan ni Hesus, ang Mesias18Ganito nangyari ang kapanganakan ni Hesus, ang Mesias: Si Maria na kanyang ina ay ipinagkasundong ikasal kay Jose. Ngunit bago pa sila ikasal, nalaman ni Maria na siyaʼy nagdadalantao sa pamamagitan ng Banal na Espiritu. 19Si Jose na mapapangasawa niya ay isang matuwid na tao at ayaw nitong malagay sa kahihiyan si Maria, kaya ipinasya niyang hiwalayan na lang si Maria nang palihim.
20Ngunit habang pinag-iisipan niya ito, may isang anghel ng Panginoon na nagpakita sa kanya sa panaginip. Sinabi nito, “Jose, anak ni David, huwag kang matakot na pakasalan si Maria dahil ang ipinagbubuntis niyaʼy mula sa Banal na Espiritu. 21Manganganak siya ng isang lalaki at papangalanan mo siyang Hesus dahil ililigtas niya ang kanyang bayan sa kanilang mga kasalanan.”
22Nangyari ang lahat ng ito para matupad ang sinabi ng Panginoon sa pamamagitan ng propeta: 23“Magdadalantao ang isang birhen at manganganak ng isang lalaki. Tatawagin siyang Immanuel” (na ang ibig sabihin ay “Kasama natin ang Diyos”).
24Nang magising si Jose, ginawa nga niya ang ipinag-utos ng anghel ng Panginoon at pinakasalan si Maria. 25Ngunit hindi siya sumiping kay Maria hanggang sa maipanganak nito ang sanggol. Nang maisilang na ang sanggol, pinangalanan siya ni Jose ng Hesus.1Pagkatapos ipanganak si Hesus sa Bethlehem sa lalawigan ng Judea sa kapanahunan ng paghahari ni Herodes, may ilang pantas mula sa Silangan na dumating sa Jerusalem. 2Nagtanong sila, “Nasaan ang batang ipinanganak na hari ng mga Hudyo? Nakita namin ang kanyang bituin noong lumitaw ito, at naparito kami para sambahin siya.”
3Nang mabalitaan ito ni Haring Herodes, nabagabag siya pati na ang buong Jerusalem. 4Kaya ipinatawag ni Herodes ang lahat ng namamahalang pari at mga tagapagturo ng Kautusan, at itinanong sa kanila kung saan isisilang ang Mesias. 5Sumagot sila, “Sa Bethlehem po, sa Judea, sapagkat ito ang isinulat ng propeta:
6‘Ikaw, Bethlehem sa lupain ng Juda,
hindi ikaw ang pinakaaba sa mga namumunong bayan ng Juda;
sapagkat magmumula sa iyo ang isang pinuno
na magsisilbing pastol ng mga mamamayan kong Israelita.’ ”
7Kaya palihim na ipinatawag ni Herodes ang mga pantas at inalam niya sa kanila ang eksaktong oras na unang lumitaw ang bituin. 8Pagkatapos, pinapunta niya sila sa Bethlehem at nagbilin, “Lumakad na kayo at hanaping mabuti ang bata. At kapag nakita ninyo, balitaan nʼyo ako agad para makapunta rin ako at makasamba sa kanya.”
9-10Pagkatapos marinig ang bilin ng hari, lumakad na sila. At ang bituing nakita nilang lumitaw noon ay nanguna sa kanila hanggang sa tumigil ito sa tapat ng kinaroroonan ng bata. Nang makita nila ang bituin ay labis ang kanilang kagalakan. 11Pagpasok nila sa bahay, nakita nila ang bata kasama ang kanyang inang si Maria. Nagpatirapa sila at sumamba sa bata. Binuksan nila ang kanilang mga baul ng kayamanan at inihandog sa kanya ang mga dala nilang ginto, insenso at pabangong mira. 12Nang pauwi na sila, nag-iba sila ng daan dahil binalaan sila ng Diyos sa pamamagitan ng panaginip na huwag nang bumalik kay Herodes.
Ang Pagtakas Patungo sa Ehipto
13Nang makaalis na ang mga pantas, nagpakita ang isang anghel ng Panginoon kay Jose sa panaginip. Sinabi niya, “Bumangon kaʼt dalhin mo ang bata at ang kanyang ina, at tumakas kayo patungong Ehipto. Doon muna kayo hanggaʼt hindi ko sinasabing bumalik kayo, dahil hinahanap ni Herodes ang bata para patayin.”
14Bumangon nga si Jose at nang gabi ring iyon ay dinala ang mag-ina patungong Ehipto. 15Nanatili sila roon hanggang sa mamatay si Haring Herodes. Kaya natupad ang sinabi ng Panginoon sa pamamagitan ng propeta, “Tinawag ko ang aking anak mula sa Ehipto.”
16Nang nalaman ni Herodes na naisahan siya ng mga pantas, galit na galit siya. Kaya iniutos niyang patayin ang lahat ng mga batang lalaki sa Bethlehem at sa mga karatig na lugar, mula dalawang taóng gulang pababa. Batay ito sa panahon kung kailan nakita ng mga pantas ang bituin. 17Sa ganitong paraan natupad ang sinabi ni Propeta Jeremias:
18“May narinig na tinig sa Rama,
tumatangis at nananaghoy,
iniiyakan ni Raquel ang kanyang mga anak,
at ayaw niyang magpaaliw,
dahil silaʼy pumanaw na.”
Ang Pagbabalik sa Nazaret
19Nang mamatay na si Herodes, nagpakita ang isang anghel ng Panginoon kay Jose sa panaginip doon sa Ehipto 20at sinabi nito sa kanya, “Bumangon kaʼt dalhin mo ang bata at ang kanyang ina pauwi sa Israel, dahil patay na ang mga nagtatangka sa buhay ng bata.”
21Bumangon nga si Jose, at dinala ang mag-ina pauwi sa Israel. 22Subalit nang malaman ni Jose na si Arquelao ang naghahari sa lalawigan ng Judea kapalit ng ama nitong si Herodes, natakot siyang pumunta roon. Dahil binalaan siya ng Diyos sa pamamagitan ng panaginip, sa lalawigan ng Galilea sila tumuloy, 23at silaʼy tumira sa bayan ng Nazaret. Kaya natupad ang sinabi ng mga propeta na tatawagin siyang Nazareno.1Nang mga araw na iyon, dumating sa ilang ng Judea si Juan na Tagapagbautismo para mangaral. 2Sabi niya, “Magsisi kayo at talikuran ang inyong mga kasalanan, dahil malapit na ang paghahari ng Langit.” 3Si Juan ang tinutukoy ni Propeta Isaias nang sabihin niya:
“May sumisigaw sa ilang na nagsasabi,
‘Ihanda ninyo ang daan
para sa Panginoon,
tuwirin ninyo ang landas
na kanyang lalakaran.’ ”
4Ang damit ni Juan ay gawa sa balahibo ng kamelyo at ang sinturon niyaʼy gawa sa balat ng hayop. Ang pagkain niya ay balang at pulot-pukyutan. 5Pinupuntahan siya ng maraming tao mula sa Jerusalem at sa buong lalawigan ng Judea, at sa lahat ng lugar sa paligid ng Ilog Jordan. 6Ipinagtatapat nila ang kanilang mga kasalanan at silaʼy binabautismuhan ni Juan sa Ilog Jordan.
7Ngunit nang makita ni Juan na maraming Pariseo at Saduceo ang dumarating para magpabautismo, sinabi niya sa kanila, “Kayong lahi ng mga ulupong! Sino namang nagsabi sa inyo na makakatakas kayo sa darating na parusa ng Diyos? 8Kung totoong nagsisi kayo at tumalikod sa inyong mga kasalanan, patunayan ninyo sa inyong mga gawa. 9Huwag ninyong isipin na dahil ninuno ninyo si Abraham ay hindi kayo mapaparusahan. Sapagkat sinasabi ko sa inyo: Makakalikha ang Diyos ng mga anak ni Abraham kahit sa mga batong ito. 10Ngayon pa lang ay nakaamba na ang palakol na puputol sa ugat ng mga puno. Ang mga punong hindi namumunga ng mabuti ay puputulin at itatapon sa apoy.
11“Binabautismuhan ko kayo sa tubig, bilang tanda ng pagsisisi at pagtalikod ninyo sa inyong mga kasalanan. Ngunit may darating na kasunod ko na mas makapangyarihan kaysa sa akin. Kahit ang magdala ng kanyang sandalyas ay hindi ako karapat-dapat. Babautismuhan niya kayo sa Banal na Espiritu at apoy. 12Tulad siya ng isang taong nagtatahip para ihiwalay ang ipa sa butil ng trigo. Titipunin niya ang mga butil sa kamalig, ngunit ang ipa ay susunugin niya sa apoy na kailanmaʼy hindi mamamatay.”
Ang Pagbabautismo kay Hesus13Mula sa Galilea, pinuntahan ni Hesus si Juan sa Ilog Jordan para magpabautismo. 14Ngunit tumanggi si Juan at sinabi, “Bakit ikaw ang magpapabautismo sa akin? Ako dapat ang magpabautismo sa iyo.”
15Ngunit sumagot si Hesus, “Hayaan mong mangyari ito sa ngayon. Ito ang nararapat nating gawin para isakatuparan ang kalooban ng Diyos.” Kaya pumayag si Juan na bautismuhan siya.
16Pagkatapos niyang mabautismuhan, umahon si Hesus sa tubig. Sa sandaling iyon, nabuksan ang langit at nakita niya ang Espiritu ng Diyos na parang isang kalapating bumababa hanggang sa dumapo ito sa kanya. 17At may boses na narinig mula sa langit na nagsasabing, “Ito ang minamahal kong Anak. Lubos ko siyang kinalulugdan.”1Pagkatapos nito, dinala ng Espiritu si Hesus sa ilang para tuksuhin ng diyablo. 2Doon ay nag-ayuno si Hesus nang apatnapung araw at apatnapung gabi, kaya nagutom siya. 3Dumating ang manunukso at sinabi sa kanya, “Kung ikaw nga ang Anak ng Diyos, utusan mo ang mga batong ito na maging tinapay.”
4Ngunit sumagot si Hesus, “Sinasabi sa Kasulatan, ‘Hindi lamang sa tinapay nabubuhay ang tao kundi sa bawat salitang nagmumula sa bibig ng Diyos.’”
5Pagkatapos, dinala siya ng diyablo sa Jerusalem, ang banal na lungsod, at pinatayo sa pinakatuktok ng Templo. 6At sinabi niya kay Hesus, “Kung ikaw nga ang Anak ng Diyos, magpatihulog ka. Sapagkat sinasabi sa Kasulatan:
‘Uutusan ng Diyos ang kanyang mga anghel
na ingatan ka.
Bubuhatin ka nila
upang hindi tumama
ang iyong mga paa sa bato.’”
7Sinagot siya ni Hesus, “Sinasabi rin sa Kasulatan, ‘Huwag mong susubukin ang Panginoon na iyong Diyos.’”
8Muli, dinala ng diyablo si Hesus sa isang napakataas na bundok. Ipinakita niya sa kanya ang lahat ng kaharian sa mundo at ang kadakilaan ng mga ito. 9At sinabi ng diyablo kay Hesus, “Ang lahat ng iyan ay ibibigay ko sa iyo, kung ikaʼy magpapatirapa at sasamba sa akin.”
10Ngunit sumagot si Hesus, “Lumayas ka, Satanas! Sapagkat sinasabi sa Kasulatan, ‘Sambahin mo ang Panginoon na iyong Diyos at siya lamang ang dapat mong paglingkuran.’”
11Pagkatapos nito, iniwan siya ng diyablo, Dumating ang mga anghel ng Diyos at inalagaan siya.
Sinimulan ni Hesus ang Kanyang Gawain12Nang mabalitaan ni Hesus na ibinilanggo si Juan, bumalik siya sa Galilea. 13Ngunit hindi na siya nanirahan sa Nazaret kundi sa Capernaum, isang bayan sa baybayin ng Lawa ng Galilea at sakop ng Zebulun at Neftali. 14Sa ganitong paraan ay natupad ang sinabi ni Propeta Isaias:
15“Ang mga lupain ng Zebulun at Neftali,
sa baybayin ng lawa,
sa kabila ng Ilog Jordan,
Galilea ng mga Hentil,
16ang mga taong nabubuhay sa kadiliman
ay nakakita ng matinding kaliwanagan.
At kahit silaʼy nananahan
sa lilim ng kamatayan,
sila ay maliliwanagan.”
17Mula nooʼy nagsimulang mangaral si Hesus, “Magsisi kayo sa inyong mga kasalanan at magbalik-loob sa Diyos, dahil malapit nang dumating ang kaharian ng Langit.”
Ang mga Unang Alagad ni Hesus18Habang naglalakad si Hesus sa tabi ng Lawa ng Galilea, nakita niya ang magkapatid na sina Simon (na tinatawag ding Pedro) at Andres. Naghahagis sila ng lambat sa lawa sapagkat silaʼy mga mangingisda. 19Sinabi niya sa kanila, “Halikayo, sumunod kayo sa akin at gagawin ko kayong mangingisda ng mga tao.” 20Kaagad nilang iniwan ang mga lambat nila at sumunod sa kanya.
21At habang patuloy siyang naglalakad, nakita naman niya ang magkapatid na sina Santiago at Juan na mga anak ni Zebedeo. Nasa bangka sila kasama ang kanilang ama at nag-aayos ng kanilang lambat. Tinawag din niya ang magkapatid. 22Agad nilang iniwan ang kanilang bangka at ang kanilang ama, at sumunod kay Hesus.
Pinagaling ni Hesus ang mga Maysakit
23Nilibot ni Hesus ang buong Galilea habang nagtuturo sa mga sinagoga at ipinapangaral ang Magandang Balita tungkol sa kaharian ng Diyos. At pinagaling din niya ang lahat ng uri ng sakit at kapansanan ng mga tao. 24Naging tanyag siya sa buong lalawigan ng Siria, at dinala sa kanya ang lahat ng maysakit, at mga nagdurusa dahil sa matinding karamdaman: ang mga sinasapian ng demonyo, ang mga may epilepsiya at ang mga paralitiko. At pinagaling niya silang lahat. 25Sinundan siya ng napakaraming tao mula sa Galilea, sa Decapolis, sa Jerusalem, at sa lahat ng bayan ng Judea, at sa mga lugar sa kabila ng Ilog Jordan.